# Ideál pont

Az Ideál pont értéke azt mutatja, mennyire áll közel a karakter a [patrónusa](character:patron) ideáljaihoz. Ha a karakter a patrónusának kedves cselekedetet hajt végre, a [Szellemkalauz](world:concepts:spirit_guide) megjutalmazhatja egy Ideál ponttal. Amikor a karakter Ideál pontjainak száma eléri az 5 valamelyik többszörösét, új [totemállatra](character:spirit_animals) tesz szert.

Különleges esetben egy-egy Ideál pont el is veszíthető, amennyiben a karakter a patrónusának értékeivel szögesen ellentétesen cselekszik. Mindez a már meglévő totemállatokra nincs hatással, csak ennyival nehezebb lesz a következőt meggyőzni, hogy kövesse a karaktert.

> [note]: #
**Megjegyzés a Szellemkalauznak:** Bár nehéz lenne részletes útmutatást adni arról, hogy egészen pontosan milyen szituációban érdemes egy játékosnak Ideál pontot osztani, mindenképp jobb túl bőkezűnek lenni, mint szűkmarkúnak. A totemállatok adnak igazi színt és egyedi jelleget a karaktereknek, úgyhogy ha tíz-húsz játékalkalom alatt egyet se sikerül beszereznie egy játékosnak, az meglehetősen unalmas játékhoz vezetne. Hogy mennyire legyünk bőkezűek? Ha egy játékosnak kétszer annyi totemállata van, mint ahányadik szintű, az jó eséllyel már túlzás.
