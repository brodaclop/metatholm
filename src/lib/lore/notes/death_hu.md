## A Játékos karakterek haláláról

A legtöbb szerepjátékban előbb-utóbb eljön a pillanat, amikor egy játékos karakter, a játékos minden igyekezete ellenére, elhalálozik.

Ezért engedik egyes játékrendszerek a halott lények feltámasztását, de a Metatholm világában az ilyesmi lehetetlen.

Ha valaki meghal, szelleme elhagyja a testét és ez a történet vége...már ami a halandó testet illeti.

Mert a [szellemek](world:concepts:spirits) jellegéből kifolyólag teljes mértékben elképzelhető, hogy egy távozó szellem szinte azonnal másik testbe költözik.

A gyakorlatban ez annyit tesz, hogy amikor egy játékos új karaktert kénytelen alkotni, a [Szellemkalauz](world:concepts:spirit_guide) felajánlhatja, hogy az előző karakterük szelleme jelen legyen az újban is.

Ez semmilyen hatással nincs a karakter képzettségeire, előző életéről nem lesznek ismeretei, leszámítva egy meghatározhatatlan vágyódást régi csapata társasága iránt. Cserében az életben maradt társak, különösképp azok, akik járatosak a [Szellem fókuszban](skill:spirit_focus), szintén felismerhetik, hogy az életükbe hirtelen belépő új alak valahonnan ismerős...