## A tűzfegyverek hiányáról

A középkori Európából merítő szerepjátékok visszatérő dilemmája, hogy akkor most tűzfegyver vagy nem tűzfegyver.

Hiszen a valóságban az első rapírok jóval a muskéta feltalálása után jelentek meg, a szablyák rendszeresítve voltak még akkor is, amikor már gépfegyverek ropogtak a csatamezőn, sőt, a hajlított pengéjű tengerészkardot eleve sokszor pisztollyal párosítva használták.

Tehát ha elfogadjuk, hogy mindezek a kardok jelen lehetnek egy fantáziavilágban, a velük egykori tűzfegyverek miért nem?

**Nyilván nem azért, mert nem lennének valósághűek** (bármit is jelentsen ez a szó egy olyan világban, ahol a sárkányok és a mágia a valóság része), hiszen láttuk: jól megfértek egymás mellett a saját valós valóságunkban.

**A másik gyakori kifogás, hogy felborítanák a játék egyensúlyát.** Míg ez alapos indokként szolgálhat, hogy ne vezessük be őket utólag olyan játékokba, amiket nem erre terveztek, nem szolgáltat magyarázatot arra, miért nem tervezünk egy játékot eleve tűzfegyverekkel. Végülis a legkorábbi (hordozható) tűzfegyverek határozottan kevésbé voltak praktikusak, mint mondjuk a korabeli számszeríjak.

Egyik fenti ok sem ad tehát kielégítő választ arra, hogy miért nincsenek tűzfegyverek Metatholmban.

A valódi ok egyszerűen az, hogy **nagyon másféle történetekhez vezetnek**. Nem feltétlenül rosszakhoz, csak másokhoz. Úgyhogy végső soron egyszerű narratív döntésről van szó.

## És mi van, ha én mégis be akarnám őket vezetni?

Ha úgy gondolod, hogy ettől szórakoztatóbb lesz a játék, miért állnék utadba? A rendszerbe elvileg beilleszthetőek, ha felborítanák az egyensúlyt, akkor javasolt két különböző akció bevezetése: egy gyors a fegyver elsütéséhez és egy igen lassú az újratöltéshez, hiszen ez utóbbi igen nagy gyengéje az előltöltős tűzfegyvereknek.

De ne feledd azt sem, hogy mindez az ágyúk megjelenésével is járna a csatamezőkön és hajókon, és általában véve a világ mechanizálódásához vezet, ahol a fizika törvényei sokkal prominensebb szerepet játszanak Metatholm életében, mint amennyire eredetileg szánva volt.