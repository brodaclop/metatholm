# Szerzetesek

Szögezzük le, hogy a szerzetesek "országa" nem igazán nevezhető országnak. A világ minden táján elszórt kolostoraik a különböző országok szerves részeit képezik, és bár adót nem fizetnek, nem egy uralkodó tanácsadói közt megtalálhatók tagjaik.

Ráadásul nem is egy szerzetesrendről van szó, hanem többről, bár a kapcsolataikról a külvilág nem sokat tud. Az biztos, hogy nem nyíltan ellenségesek egymással. Kolostoraik általában városoktól távol, de mezőgazdasági területekhez közel vannak, ennek megfelelően városban igen ritkán látni szerzetest, míg falvakban megszokott látvány. A szerzetesrendek egyik különlegessége, hogy látszólag minden származás és nem egyenlő mértékben képviselteti magát: ork szerzetesnővel ugyanolyan gyakran találkozni, mint mondjuk nembináris elffel.

A szerzetesek általában jó viszonyt ápolnak az uradalmukhoz tartozó falvakkal, már csak azért is, mert szükségük van az általuk megtermelt élelmiszerre. Ezért cserébe sokszor segítik ki a falusiakat például gyógyítással vagy tanítással, de általában is igaz, hogy a járványok, aszályok, sáskajárások rendre elkerülik ezeket a településeket. Így hát szerzetesi falunak lenni úgy is megéri, hogy dupla adót kell fizetni, mert az uralkodó is leveszi a magáét.

Amennyire tudni lehet, a szerzetesek idejük nagy részét tudás gyűjtésével, megőrzésével és rendszerezésével töltik. Minden érdekli őket. Ennek megfelelően gyakran küldenek csavargókat városokba, hogy onnan információkat szerezzenek. És ha a helyi földesúr zaklatja őket, könnyen előfordulhat, hogy egy szép nap vadászat közben egy kisebb csapat csavargó lép elő a környező bozótból…
