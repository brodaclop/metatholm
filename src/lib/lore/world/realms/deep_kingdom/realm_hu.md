# A Mélykirályság

Valamikor régesrégen a törpök, gnómok és orkok mind a föld alatt éltek, az évezredek során hatalmas alagútrendszert építettek, bányásztak, városokat és országokat alapítottak, háborúztak és kereskedtek egymással meg a felszíni népekkel. Már ha hihetünk a mendemondáknak, amik szerint ennek már többezer éve, azóta a hatalmas törp csarnokvárosok, a zegzugos ork falvak, a drágakőtől csillogó, finoman faragott gnóm kastélyok mind néptelenül omladoznak, ha az enyészet ugyan teljesen el nem nyelte őket. Egykori lakosaik leszármazottai pedig felköltöztek a felszínre, az ottani népekkel együtt új városokat, új birodalmakat építettek, vagy csak elvegyültek a felszíni népek zsibongó tömegében.

De azóta is időről időre akadnak olyan fiatalok, akiknek mindez nem elég, és megbabonázva a múlt legendáitól keresik a módját annak, hogy visszatérhessenek őseik földjére.

Senki nem tudja, mikor állt össze az első csapat suhanc, melyik volt az első beomlott lejárat, amire rábukkantak a hegyekben, mikor építették az első földalatti tábort, se azt, hogy hányan lehettek. Annyi viszont biztos, hogy a három nép fiai és lányai együttes erővel láttak neki új otthonuk felépítésének, és a múlt nyomainak feltérképezésének.

Az orkok maradtak legközelebb a felszínhez, ők leginkább az új közösségek felépítésében és a felszínnel való kapcsolattartásban jeleskedtek, no nem mintha ez a kapcsolat minden esetben felhőtlen lett volna, de az új ork törzsek, csakúgy mint őseik, nem riadtak vissza a harctól.

A gnómok a felderítésben, a régi civilizációk nyomainak feltárásában lelték legtöbb örömüket, a törpök pedig a gazdaság alapjait fektették le, új teléreket tárva fel, és régi bányákat újranyitva.

Bár mindenki **Mélykirályságnak** hívja ezt a birodalmat, valójában nincs királya. Sőt, birodalomnak sem igen nevezhető, mert bár lakói folyamatosan tárják fel a régi alagutakat és városokat, és manapság már igen kiterjedt földalatti hálózatot létesítettek, semmiféle központi hatalommal nem rendelkezik. Az egyes települések igen büszkék önállóságukra, és bár akadnak összetűzések, a terep miatt nagy seregek és nagy háborúk szóba se jöhetnek. Ha van egyáltalán összetartó ereje a birodalomnak, az a kereskedelem (hiszen például a táplálékot kevesen tudnák maguknak megtermelni) és a külső fenyegetéssel szembeni védelem. Ha valahol támadás éri fentről a Mélykirályságot, futárok tucatnyai riadóztatják a szomszédos közösségeket, ahonnan fegyveresek indulnak azonnal a megtámadottak megsegítésére, miközben újabb futárok indulnak egyre beljebb és egyre lejjebb...

Ilyen támadás bizony gyakran éri a birodalmat, mivel a mélység kincseinek kevesen tudnak ellenállni, és mindig akad, aki úgy gondolja, miért fizetne érte, ha erővel is elveheti. Ennek megfelelően a felszíni birodalmak nem túl népszerűek errefele, **Mélykirályság** lakói legjobb esetben is gyanakvással fogadják küldötteiket. Ez alól némileg meglepő módon pont az [Erdei Szövetség](world:realms:sylvan_alliance:realm) a kivétel, a hasonló céloknak, no meg a területi követelések teljes hiányának is köszönhetően. Sőt, volt már olyan háború is, ahol a mélybe betörő felszíni seregeket elf íjászok nyílzápora lepte meg.
