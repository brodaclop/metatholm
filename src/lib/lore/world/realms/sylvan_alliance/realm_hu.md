# Erdei Szövetség

Az **Erdei Szövetség** története némileg hasonló a [Mélykirályságéhoz](world:realms:deep_kingdom:realm): az egykoron a kontinens egyik partjától másikig érő összefüggő erdők a történelem előtti időkben kisebb-nagyobb elf királyságok laza szövetségének adtak otthont. Ahogy az erdők ritkultak, úgy töredezett darabjaira ez a szövetség, és az itt lakó népek ugyanúgy elvegyültek a városok és falvak nyüzsgő tömegében, mint a mélység orkjai és törpjei.

De a földméllyel ellentétben az erdők sosem néptelenedtek el teljesen. A történelem során számtalan leigázott nép menekültjei leltek ideiglenes otthonra az erdőkben.

A nyughatatlan elfek és gnómok (mert némelyikük ősei bizony az erdőkből származtak) sem egy nagy csapatként indultak el újjáalapítani az egykorvolt **Erdei Szövetséget**, ők is inkább menekültként tekintettek magukra, és egyesével-kettesével vették be magukat a vadonba.

Csakhogy ők nem ideiglenes otthonként tekintettek az erdőre, hanem egy új család, egy új élet lehetőségeként. Így alapultak az első erdei "falvak" a világ erdeinek legmélyebb, legelérhetetlenebb részein. Ezek az önellátó falvak lassan nőttek és gyarapodtak, és ez így is maradt volna, ha nem érkezik meg az egyik ilyen faluba egy elf Mágus, akit azóta csak **Gyertyánlevél** néven emlegetnek.

**Gyertyánlevél** nem üres kézzel érkezett, egykori udvari mágusként igen szép vagyonra és mágikus könyvtárra tett szert. Érkezése után azonnal nekilátott térkapukkal összekötni a legnagyobb erdők elf településeit, mágikus védelemmel megerősíteni az erdőmélyi közösségek lakhelyét. Az ő álma volt az **Erdei Szövetség** feltámasztása is, aminek később első Úrnője lett.

Az **Erdei Szövetség** ma is erre a kapuhálózatra és a **Gyertyánlevél** által elindított mágikus tradícióra támaszkodik, ma már nincs olyan nagyobb erdő a világon, ahol ne lennének jelen, bár ezzel sokszor az erdőszélen lakó emberek sincsenek tisztában.

Életükről nem sokat tudni, ha lehet, még a [Mélykirályságnál](world:realms:deep_kingdom:realm) is elzárkózottabbak, harcba is ritkán bocsátkoznak a külvilágiakkal, bár olyan nem egyszer előfordult már, hogy egy erdőirtásra készülő sereg táborát az éjszaka során a semmiből előtűnő ork csapatok rohanták le, a vérengzés elől az erdőbe menekülők holttestét pedig elf nyilakkal megtűzdelve találták meg. Már ha megtalálták.

Egyesek szerint ez annnak a jele, hogy a két szakadár birodalmat térkapu köti össze, de bizonyítékot erre még senki nem talált, vagy legalábbis be nem mutatott.