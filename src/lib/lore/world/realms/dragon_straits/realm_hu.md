# Sárkányszoros

## Háttér

A kontinens egyik legnyugatabbra fekvő állama az őt kelet-nyugati irányban kettévágó tengerszorosról kapta a nevét. No meg a sárkányokról, akikről azt beszélik, páran még mindig élnek az ember számára megközelíthetetlen déli hegységekben.

Az ország nem túl kiterjedt, fontossága leginkább abból ered, hogy ők ellenőrzik a szorost, és ezzel az óceán és a belső tenger közti kereskedelmet. 

## Gazdaság

Sárkányszoros legtöbb bevétele a kereskedelemhez köthető: magas vámok, jól örzött raktárak és kényelmes fogadók várják a szoroson áthajózni vágyókat. Hajóácsaik messze földön híresek munkájuk sebességéről és áraik borsosságáról. És persze a hadiflotta megfelelő pénzért kíséretet is biztosít a kalózoktól méltán tartó kereskedőknek.

Bár a rabszolgakereskedés szigorúan tilos az országban, mindez nem jelenti azt, hogy a rabszolgahajók nem haladhatnak át a szoroson megfelelő vám ellenében.

## Államigazgatás

Sárkányszoros jelenlegi uralkodója **VI. “Sudár” Matilda királynő**, aki harminchét éves korában lépett trónra, **III. Alden király** halála után. Emberemlékezet óta ugyanabból a kiterjedt családból kerülnek ki a királyok és királynők is, merthogy Sárkányszorosban szigorúan az elsőszülött örökli a trónt. Érdekes módon pont Matilda koronázását előzte meg némi trónviszály. Az előző király halálakor Matilda épp északon tartózkodott, és a flotta admirálisa úgy gondolta, hogy három gályával behajózik Délpofába és megkoronáztatja magát. A királyi vár őrségét készületlenül érte ez a manőver, így az admirális könnyedén bejutott a Nagytoronyba, ahol másnapra ki is tűzte a koronázás időpontját. Senki nem tudja, hogy tõrtént, de az éjszaka közepén a Nagytorony lángra kapott és porig égett. Szerencsére **Ortig herceg**, az uralkodó személyes titkára, kimenekítette a tomboló lángok közül a koronázási ékszereket, de az admirális és a flotta tisztikara a ltűzben lelte halálát.

A törvényeket az uralkodó egy öttagú tanácsadó testület segítségével hozza: ennek tagjai Észak- és Délpofa várkapitányai, a kereskedők illetve a hajóácsok céhének nagymestere, valamint a flotta admirálisa, ez utóbbi hivatalos székhelye Garatvár.

A városok vezetői grófi, a flotta admirálisa és [Délpofa](world:realms:dragon_straits:settlements:south_jaw) várkapitánya őrgrófi, az uralkodó családtagjai pedig hercegi címet viselnek. Ezenkívül van még párszáz lovag, akik pár kisebb falu fölött rendelkeznek, és cserébe védelmi szolgálatokat látnak el. Az adót mindenki az adott hely urának fizeti be, ők továbbítják az uralkodó jussát a királyi kincstárba. Ez alól kivételt képeznek a főleg a szabad királyi falvak, akik közvetlenül az uralkodó alá tartoznak.

## Haderő

A fentiekből sejhetően Sárkányszoros hadereje főképp a flottára koncentrál, bár a három erődített városban ([Északpofa](world:realms:dragon_straits:settlements:north_jaw), [Délpofa](world:realms:dragon_straits:settlements:south_jaw) és [Garatvár](world:realms:dragon_straits:settlements:fort_gullet) jelentős várvédelmi erők is állomásoznak. A sereg elsősorban az elrettentés célját szolgálja, mondhatni sikerrel, hiszen már több mint kétszáz éve, hogy utoljára komoly támadás érte az országot: egy kisebb sereg az éj leple alatt partra is szállt Tölgyvölgytől délre, majd kifosztották a várost, de az egy héttel később érkező nagyobb inváziós flotta rejtélyes körülmények közt lángra kapott és elsüllyedt a Garatvár környéki vizekben.


`LoreCategory|{"category": "world:realms:dragon_straits:settlements", "title": "Fontosabb települések"}`

`LoreCategory|{"category": "world:realms:dragon_straits:organisations", "title": "Szervezetek"}`


## Térkép

![Sárkányszoros](/assets/lore/maps/dragon_straits_hu.png)
