# Révészek

A **Révészeket** leginkább tolvajklánként szokták emlegetni azok, akik hallottak már róluk. De ez tévedés, mert a fő profiljuk a csempészet és kalózkodás. [Nyugatrév](world:realms:dragon_straits:settlements:westport) városában megkerülhetetlenek, a kikötőből hajó az ő tudtuk és beleegyezésük nélkül nemigen ered útnak. A kisebb nyugatrévi csempészek még “vámot” is fizetnek nekik a szabad működésért, no meg a késszúrás-mentes életért cserébe. 

Kalózhajóik főleg [Sárkányszoros](world:realms:dragon_straits:realm) belső-tengeri partjai mellett leselkednek az óvatlanokra, bár a hadiflotta által kísért kereskedőhajókat sosem támadják meg,

Csempészni befele főleg bódítószereket, kifele sárkányszorosi rabszolgagyerekeket szoktak, akiket a városok utcáin maguk fogdosnak össze. A [Délpofából](world:realms:dragon_straits:settlements:south_jaw) hazatérő külhoni látogatók elismerően szoktak beszámolni arról, hogy a királyi városban milyen kevés az utcagyerek, bezzeg ha tudnák, miért. A helyiek azonban sokszor tudják, de vagy úgy érzik, hogy ezzel a városukat tisztítják meg potenciális bűnözőktől, vagy bemesélik maguknak, hogy a gyerekeknek jobb sorsa lesz rabszolgaként, vagy egyszerűen csak félnek bármit tenni.

Minthogy a behozott bódítószereket is maguk terítik országszerte, minden kikötővárosban jelen vannak kisebb-nagyobb számban, “kirendeltségeket” tartva fenn, amik lényegében rejtett “raktárak”, ahol a behajózásra váró rabszolgákat vagy a helyben eladandó csempészárut tartják. Ezek a külsőre teljesen normális lakóházak általában jómódú környékeken helyezkednek el, ahol a szomszédok nem kérdezősködnek sokat, és amúgy is kinek tűnne fel egy gazdag “kereskedő” egy tucatnyi “szolgával”?

A klán szimbóluma egy lapos csónakban álló kámzsás csontvázat ábrázol, aki egy hosszú bottal írányítja hajóját, ezt sokszor a hátukra is tetoválják.
