# Rókatűz

## Háttér

A kontinens fagyos, délnyugati szeglete sokak szerint szinte teljesen lakhatatlan. Nyugatra **Kövesmező** kopár, jeges sziklái magasodnak, amikről azt beszélik, az égből hullottak alá, és vájták ki az ezernyi apróbb-nagyobb tavat, amiknek partjain épphogy csak megterem pár makacs cserje és fűféle, dacolva a dermesztő nyugati széllel.

A mező keleti határán a **Kalovin-folyó** völgye húzódik, ennek torkolatánál található Rókatűz városállama. Bár leginkább csak több tucat méretesebb falu, amik pár órányi járásra vannak egymástól, de a kikötő környéke a hozzá tartozó magtárakkal, kovácsműhelyekkel és sólepárlókkal mindenképp városnak tekinthető.

Itt, a völgy és a tenger között mintha erősebb lenne a föld melege, olyannyira, hogy a hó csak a téli hónapokban marad meg rajta, és a zöldellő réteken nemcsak állatokat lehet legeltetni, még az árpa is megterem. Az öböl vize, melybe a folyó torkollik sose fagy be, egész évben halászható.

Mivel a folyó fölött általában köd gomolyog, ezért ezt a vidéket az itt lakók sokszor csak **Ködvölgy** néven emlegetik.

Rókatűz lakói szinte kizárólag [kalovinok](ancestry:kalovin), egyesek szerint ez maga a kalovin őshaza, ahonnan kiáramlottak a világ többi tájára. De az itteniek történetei szerint ez nem így van: Rókatűz mindössze az első hely, ahol a (vízi vagy égi, erről még folyik a vita) hajón érkező őskalovinok kikötöttek.

Akárhogy is legyen, a kalovinok szeretnek vándorolni és felfedezni, az évszázadok alatt például bejárták és feltérképezték Kövesmezőt, bár erre tényleg csak a legvakmerőbbek vállalkoznak. Nemcsak a mostoha időjárás és a szűkös táplálék miatt, hanem mert éjszakánként néha fura kő- és jéglényekkel is találkozni arrafelé.

Megjelenésükre két jel is utal: egyrészt az estefele amúgy elég gyakran felbukkanó sarki rókák hiánya, másrészt meg az égen táncoló kékes-zöldes fények, amiket emiatt a kalovinok **rókatűznek** neveztek el, és erről kapta a nevét a város is.

A sarki rókára a bundája miatt olykor vadásznak is, de minden vadászatot engesztelő áldozat kell kövessen, mert a kalovinok hite szerint ők a hely szellemének része. A prémjéből készült ruhadarabokat ezért is tartják nagy becsben, no meg azért mert ritka, és nincs, ami nála jobban védene a fagyos szelektől. Generációkon át öröklődnek ezek az ezerszer javítgatott zekék, nadrágok, sapkák, amik ezért az utazó számára szegényesnek tűnhetnek, de valójában a helyiek egyik féltve őrzött kincse.

## Gazdaság

Az ország másik nagy kincse **Kövesmező** köveiből készül, mert sokuk fémből van, amely könnyebb és erősebb a legerősebb acélnál is. Könnyen kovácsolható, de nehezen fenhető fémről van szó, amelyet értő kezek gyűjtenek be, hogy Rókatűz kovácsai pengéket és páncélokat kovácsoljanak belőle, amelyet aztán kereskedőik a déli tengereken keletre, vagy a folyó partján felfele haladva északra visznek, és hihetetlen áron értékesítenek.

A kereskedők ezután mindenféle, a fagyos délen nehezen elérhető földi jóval megrakodva térnek haza.

Hogy mely kövek alkalmasak az ilyen megmunkálásra, szigorúan őrzött titok, és bár akadt pár vakmerő külvilági kalandor, akik eljöttek e távoli földre, hogy megszerezzék a titkot, vagy akár csak magát a nyers acélkövet, de egy se tért vissza élve.

## Államigazgatás

Az országot a fősámán vezeti, már amennyire vezetésnek nevezhető a tevékenysége. Az évszakok múlását, a különböző expedíciók, kereskedőkaravánok indulását és érkezését megszentelő szertartások vezetője ő, de ilyen minőségében megkérdőjelezhetetlen tiszteletnek örvend. Így hát amikor mondjuk egy falu előljárói döntésre vágynak ügyes-bajos dolgaikban, őt keresik fel, hogy igazságot tegyen. Írott törvényeik nincsenek, annál több íratlan helyi szokás és illemszabály, amelyek megsértesét egyformán komolyan veszik. Kivéve ha szívesen látott külhoni vendégről van szó, akiknek a kisebb kihágásokat elnézik.

## Haderő

Rókatűznek nincs állandó hadserege, de ostoba az, aki ebből úgy gondolja, könnyű prédával áll szemben. És nem csak azért, mert aki nagyobb erővel próbálná megtámadni őket, annak már a hosszú odaút is kemény kihívás.

Bár a környéken nem él senki, akivel folyton hadakozni kéne, a falvak pedig egymás közti ellentéteiket főképp tömegverekedés formájában rendezik le, mindenki megtanulja már gyermekkorban a kardforgatás alapjait, és amikor épp nincs a ház körül munka, később is előveszik a fából készült gyakorlókardot, sőt, egyesek az íjat is.

Igazi gyakorlata életre-halálra menő küzdelemben azonban csak a Kövesmezőre járó kőgyűjtőknek és a kereskedők karavánőreinek van. A kőgyűjtők taktikai és túlélési gyakorlata nemkülönben hasznosnak bizonyulhat egy esetleges támadás kivédésében.

Amikor pár éve egy csapat martalóc lehajózott a Kalovin-folyón, hogy rabszolgákat zsákmányoljanak, az első falut üresen találták, mintha sietve menekült volna előlük mindenki az erdőbe. Elindultak hát, hogy átfésüljék a terepet, és összefogdossák a rettegő falusiakat, ami végzetes hibának bizonyult. A falusiak lesből, kis csapatokban mészárolták le a rabszolgavadászokat, sokaknak arra se volt ideje, hogy jajkiáltásaival jelezzen társainak. Estére már mindenki visszament a faluba, és azt vitatták, hogyan osszák fel a támadók ruháit, fegyvereit, egyéb felszerelési tárgyait, a bárkáikból pedig új csűröket ácsoltak szénának télire.

`LoreCategory|{"category": "world:realms:foxfire:settlements", "title": "Fontosabb települések"}`

`LoreCategory|{"category": "world:realms:foxfire:organisations", "title": "Szervezetek"}`

## Térkép

![Rókatűz](/assets/lore/maps/foxfire_hu.png)


