# Láptündérfölde

## Háttér

Láptündérfölde arról kapta a nevét, hogy állítólag sok-sok évvel ezelőtt kizárólag láptündérek lakták, és az Erdei Szövetség legkeletibb tagja volt. A mai államban persze mindennek nyoma sincs, városait jórészt a [Sárkányszoroson]((world:realms:dragon_straits:realm)) áthajózó, majd észak felé induló godora származású portyázók és leszármazottaik alapították, körülbelül kétszáz éve.

Az első utazók halban és aranyban gazdag folyókat találtak itt, ami újabb és újabb telepeseket vonzott, Ahogy haladtak felfele a Széles-folyón és mellékfolyóin, teacserjében gazdag hegyoldalakat találtak, az aranyon kívül erről leghíresebb az ország.

Az országnak számtalan áthatolhatatlan erdeje van, ahova csak kevesen merészkednek, és azon kevesek, akik vissza is tértek, ősi tündérmágiáról és egyéb furcsaságokról számolnak be.

## Gazdaság

Aranykincseinek köszönhetően az ország kedvelt célpontja a luxuscikkeket szállító kereskedőknek, továbbá vasból is állandó behozatalra szorulnak, főképp a Széles-folyó alsó szakaszain. A belsőbb tartományokban vashomokból állítanak elő a fegyverkezéshez elegendő mennyiségű vasat és acélt.

A láptündérföldi tea a világ minden táján keresett árucikk, miképp erdeinek különleges fái is, amikről azt beszélik, a tündérek ősi mágiája itatja át. Az ilyen fából készült ékszerdobozban jobban csillognak a gyémántok, a kardhüvelyben sosem szorul meg a kard, és még tucatnyi hasonló mendemonda gondoskodik arról, hogy a ritkaságszámba menő faanyagért borsos árat fizessenek.

## Államigazgatás

Az országnak nincs központi vezetője, tartományait egymással folyamatosan marakodó hadurak vezetik, akik csak külső fenyegetés esetén hajlandóak  egy zászló alatt harcolni. A hadurak a rendet főként állandó zsoldosseregeik révén tartják fenn, akiknek túlkapásaival szemben a lakosság tehetetlen, már csak azért is, mert a fegyverviselés szigorúan tiltva van nekik. Akit a tartományi hadúr fegyverviselési engedélye nélkül rajtakapnak, arra ötvenöt korbácsütést mérnek ott helyben.

## Haderő

A hadurak zsoldosseregei főleg könnyen felfegyverzett lándzsásokból állnak, akik a lándzsa mellett nagy, ovális, visszahajló peremű pajzsot és rövidkardot viselnek. A pajzs szerepe igen fontos, főleg mocsaras terepen, ahol a pajzs és lándzsa a vizen való közlekedés eszközévé válik. Ugyanezen okból posztóvértnél nehezebb páncélt még a tisztek is csak a legritkább esetben viselnek.

`LoreCategory|{"category": "world:realms:swampfaeland:settlements", "title": "Fontosabb települések"}`

`LoreCategory|{"category": "world:realms:swampfaeland:organisations", "title": "Szervezetek"}`

## Térkép

![Sárkányszoros](/assets/lore/maps/swampfaeland_hu.png)


