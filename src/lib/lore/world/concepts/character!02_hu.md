# A Játékos Karakter

Ebben a játékban a játékos karakterek mind "csavargók". A csavargó szinte minden országban kívül esik a társadalmi renden, nincsenek jogai, de kötelezettségei sem. Ha úgy tetszik, a játékos karakterek kalandozásra születtek. Bár fizikai vagy mentális képességeik látszólag nem haladják meg más emberekét, mégis kiemelkednek közülük életerejük és mágiájuk folytán.

## Patrónus

Legyen akár oka, akár okozata annak, hogy a társadalom kivetette magából, a karaktered egy túlvilági [patrónust](character:patron) képvisel, akit a karakter megalkotásakor kell kiválasztani. Ezután igyekezhetsz a választott patrónusodnak tetsző módon játszani a karakteredet, amit a [Szellemkalauz](world:concepts:spirit_guide) [totemállat](character:spirit_animals) követőkkel jutalmaz majd.

## Tulajdonságok

Minden játékos karakter 4 [(alap)tulajdonsággal](character:abilities) rendelkezik. Ezek veleszületett adottságok, amelyek a karakter élete során (szinte) soha nem változnak. Ezek értéke 0 és 10 között mozog.

A legtöbb hasonló játékkal ellentétben a tulajdonságok szerepe meglehetősen korlátozott: mindössze azt mutatják meg, mennyire könnyen vagy nehezen tanulhat meg a karakter egyes képzettségeket. További különbség továbbá, hogy bizonyos esetekben nem a magasabb, hanem az alacsonyabb tulajdonság az előnyös. Hogy melyik képzettséghez milyen tulajdonság társul, és pozitív vagy negatív hatással van-e rá, az az egyes tulajdonságok leírásaiból ([Testalkat](ability:build), [Aktivitás](ability:activity), [Jelenlét](ability:presence), [Mágia](ability:magic)) derül ki.

## Képzettségek

Minden alkalommal, amikor a játékos olyan cselekedetet próbál végrehajtani, ami a játék szempontjából fontos, és a kimenetele kérdéses, a képzettségeire kell hagyatkozzon. A képzettség ismeretének szintje szintén 0 és 10 között van.

A képzettségeket többféle módon lehet használni: egyes esetekben [képzettségpróba](rule:skill_check) szükséges hozzá, más esetekben, pl. [harcban](rule:combat) vagy [varázsláskor](rule:magic) külön szabályok határozzák meg.

A karakter természetesen rendelkezhet egyéb, a képzettségek által nem szabályozott ismeretekkel is, pl. szakma, ezeket a [Szellemkalauzzal](world:concepts:spirit_guide) való egyeztetés után egyszerűen fel lehet jegyezni a karakterlapra (a Jegyzetek rovatba). Az ilyen ismeretek színesítik a játékot, de viszonylag ritka az a kaland, ami azon múlna, hogy ki a jobb pék.

Bár a játék szabályai szerint nem kötelező külön időt fordítani, vagy megfelelő tanítómestert ill. könyvet találni a képzettségek fejlesztéséhez, természetesen a [Szellemkalauz](world:concepts:spirit_guide) dönhet úgy, hogy ezzel is életszerűbbé tenné a játékot. Ilyenkor azonban érdemes figyelembe venni a képzettség kategóriáját (harci/tudás/mozgás/stb.), nehézségét és a karakter meglevő tudásszintjét is.

## Származás

Metatholm népei eredetileg nagyhatalmú szellemek megtestesülései voltak, és ennek utórezgései a mai napig érezhetőek, ezért minden játékos karakternek kell választania egy [szellemőst](character:ancestry). Ez elsősorban a tulajdonságokat befolyásolja, pozitív vagy negatív irányban.

Ezen felül természetesen hatással van a karakter kinézetére is, de sokkal kevésbé kötelező érvényűen, mint a sok hasonló játékban megtalálható "faj" jellemző. Tehát nyugodtan lehet egy karakter szakállas elf vagy viszonylag magas törp, bár általában egy-két, az adott származásra jellemző külső jegyet azért érdemes választani (pl. hegyes fül, nagy szemfogak vagy erőteljes testszőrzet).

Amire a származás nincs hatással, az a karakter képzettségei. Metatholm világában nem létezik olyan, hogy egy elf pusztán a származása folytán ért pl. az íjakhoz, bár az könnyen elképzelhető, hogy másképp nehezen magyarázható érdeklődést mutat iránta. Viszont megtanulni ugyanúgy kell neki, mint bárki másnak.

## Háttér

A játékos karakter [háttere](character:background) azt mutatja, milyen előzetes tudással rendelkezik a játék kezdetekor. (Mindez azt feltételezi, hogy a karakter a felnőttkorba lépés határa körül mozog, ami az esetek túlnyomó többségében így is van.)

Minden egyes háttér induló képzettségeket ad tehát, ezen felül pedig további kisebb módosítást a karakter tulajdonságaihoz.

A későbbiekben (a vele járó esetleges hírnéven kívül) a háttérnek nincs semmilyen hatása a játékra, a karakter szabadon fejlesztheti bármely képzettségét.

## Életerő

Az egyik dolog, ami a játékos karaktereket (csavargókat) kiemeli az átlagemberek közül, az életerejük és fájdalomtűrő képességük. Egy csavargó még akkor is képes tovább harcolni, amikor egy hétköznapi katona már rég visszavonulót fújt volna.

Mindezen képességét a játékban két érték jelzi: a maximális [életerő](character:ep) és a [fájdalomtűrés](character:fp). Az előbbi a karakter által elszenvedhető súlyos sebeket, utóbbi a könnyebb sérüléseket és a kimerültséget tartja számon.

Ez tehát a maximum, amit a karakter elérhet, és minden egyes sebesülés csökkenti az aktuális értéket. Természetesen a karakter menet közben gyógyulhat is, de minden esetben legfeljebb a jelzett maximumig.

Ha a karakter fájdalomtűrése 0-ra csökken, a karakter harcképtelenné válik. Ez nem feltétlenül jár eszméletvesztéssel, lehet, hogy a karakter csak térdre rogy, és képtelen védekezésre emelni már a fegyverét. Ha társai megvédik az azonnali halálos csapástól, ebből az állapotból később viszonylag könnyen felépül.

Ha azonban a karakter életereje csökken 0-ra, jóval nagyobb a baj. Gyors mágikus közbeavatkozás (pl. [Tetszhalál varázslat](spell:suspended_animation)) híján a karakter visszavonhatatlanul meghal.

Ahogy a karakter szintet lép, a fenti maximumok is növekednek, de nem egyenlő mértékben: alacsonyabb szinten az életerő dominál, ahogy azonban növekedik a veszély, úgy lesz egyre fontosabb, hogy elkerüljük az esetleges súlyos sérüléseket.

## Szint

A játékos karakter induláskor első szintűnek számít, de kalandjai során egyre magasabb szintekre lép. Ez a legtöbb hasonló játékhoz képest viszonylag gyakrabban történik, de ennek megfelelően egy-egy szintlépés hatása is talán kisebbnek érződhet: a karakter [életereje](character:ep), [fájdalomtűrése](character:fp) és [képzettségpontjai](character:kp) növekednek mindössze. Utóbbiak természetesen azonnal el is költhetők meglevő képzettségek fejlesztésére vagy újak tanulására, de akár tartalékolhatók is későbbi szintlépésekre.
