# Csavargók

A Metatholm [játékos karaktereit](world:concepts:character) összefoglalva egyetlen szóval jellemezhetjük: csavargók.

A csavargó nem része a társadalomnak. Sem az úri társadalomnak, aminek tagjai legjobb esetben is kerülik őt, de még a társadalom perifériájára szorultak se – bár elfogadják jelenlétét – fogják soha maguk közül valónak tekinteni.

Egy csavargónak nem kell feltétlenül vándorolni egyik helyről a másikra, elég annyi, hogy csak úgy sodródik az életben, nála hatalmasabb, iránta azonban teljesen közömbös erők kénye-kedve szerint. Van, aki lázad ez ellen, van aki lemondóan elfogadja sorsát, és akad, aki megpróbálja a legjobbat kihozni belőle – a besorolás szempontjából oly mindegy.

Mert van azért jó oldala is annak, ha az ember a gazdagok és hatalmasok számára mintegy láthatatlanul létezik, lehet ebből is megélhetést eszkábálni ott, ahol a becsületkódexekre és a tradíciókra mindenki fittyet hány. Vannak cselekedetek, amiket muszáj végrehajtani, de akik számára ez szükséges, nem engedhetik meg maguknak, hogy saját kezüleg tegyék ezt. De azt megengedhetik, hogy másnak fizessenek érte. Olyasvalakinek, akinek utazásai senkinek nem tűnnek fel, olyasvalaki, akit nem köt gúzsba a társadalmi elvárások és szívességek Metatholm világára oly jellemzően sűrű szövedéke, és olyasvalaki, akinek a vallomását – ha véletlenül fülöncsípik – senki nem fogja elhinni.

Ilyenkor van igazán elemében a csavargó.

Ez vagy tehát te, ezt a sorsot osztották neked Metatholm világában. A hősies kívülálló szerepét.

De ne feledd: csak azért, mert hősies vagy, nem feltétlenül tartozol a jó fiúk közé. Lehet, hogy te úgy gondolod, hogy odatartozol, és ennek ellenére mégse. Lehetsz ünnepelt és népszerű kalandor és mégis állhatsz a rossz oldalon. Gondolj csak Al Caponére és az ő ingyenkonyháira.

És azt se feledd, tehetsz szert bármekkora hatalomra, mindig kívülálló maradsz. Tetteid nem fogják megváltoztatni a történelem menetét. Hacsak...hacsak nem csíped el a történelem azon ritka pontjait, amikor a sors látszólag mindent egyetlen helyszínbe és pillanatba koncentrál, és a legkisebb lökés is más-más irányba indíthatja tovább.

**De sose fogsz istenné válni. Sose lesz belőled király. És sose fogsz sárkányt becsületes csatában legyőzni.**

Mindez persze nem jelenti azt, hogy feledésbe fogsz merülni. A [Szerzetesek](world:realms:monks:realms) feljegyzik tetteidet. Neved az egyszerű nép ajkán foroghat még évszázadokig. A te életed lehet az igazságmorzsa, ami a jövő egyre dagadó legendáinak mélyén megbúvik. Van tehát értelme ennek a létnek, de hogy pontosan mi az, azt magadnak kell kitalálnod.

[Tovább a Kódexhez](main)
