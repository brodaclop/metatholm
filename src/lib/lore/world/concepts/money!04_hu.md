# Pénz

Metatholm gazdaságai és pénznemei ugyanannyira sokfélék, mint országai. Néhány dolog azonban általánosságban is elmondható róluk: például a készpénz nem játszik annyira központi szerepet a mindennapi életben, mint a mi világunkban. Ez nem azt jelenti, hogy a pénz nem fontos vagy éppenséggel kritikus tényező, csak annyit, hogy **a pánz önmagában sokszor nem elegendő**. Sok dolog nem eladó, vagy legalábbis nem eladó bárkinek.

És az eladó dolgok is ritkán bírnak kiszámítható, fix árcédulával — az élelmiszer ára egy városban például évszakonként erősen változó lehet (és épp ezért rögzítik mégis néha törvényben a szegények által fogyasztott élelem árát).

Mindez a játékban úgy jelenik meg, hogy a játékosoknak nem kell aprólékosan elkönyvelni minden pénzérmét, ehelyett a [vagyon](character:wealth) attribútumra támaszkodhatnak, amely nagyjából leírja a karakter vásárlóerejét, már amennyiben pénzért megvehető dolgokról van szó.

> [note]: #
> **Megjegyzés a Szellemkalauznak:** A fenti egyszerűsítés mögött kettős szándék húzódik meg:
>
> Egyfelől véget vet a vásárlással kapcsolatos meglehetősen unalmas könyvelésnek, mind a játékosok, mind a te részedről. A pénzmozgás adminisztrálása sokszor lelassítja a játékban egy jelenet lendületét, igen keveset adva cserébe.
>
> Másrészről sokkal könnyebbé teszi számodra, hogy egyedi "árlistát" állíts össze a kaland minden helyszínéhez és jelenetéhez, ezzel is színesítve a világodat.

