# Bájolás

`SkillTraining`

Azt mondják, a **Bájolás** szakavatott ismerői aranyat érnek. Nem csoda, hiszen hétköznapi tárgyakat varázserővel felruházni olyan képesség, amiről legtöbben csak álmodhatnak. Még úgy is, hogy ez a varázserő általában nem tart mindörökké...

Egy tárgy mágiával való felruházásához három dolog szükséges: [Mágia Pont](character:mp), idő, no meg persze szerencse.

Először azt kell kiválasztani az alábbi táblázatból, hogy milyen mágikus hatást kíván a karakter létrehozni, a táblázat második oszlopából pedig leolvasható, hogy ez mekkora célszámot eredményez (több sor kiválasztása esetén a számok összeadódnak).

| Fegyver bájolása | |
| :------| ------: |
| **Hatás** | **Célszám** |
| +1 sebzés/sebesség | +3 |
| +2 sebzés/sebesség | +5 |
| +3 sebzés/sebesség | +10 |
| +4 sebzés/sebesség | +20 |
| +5 sebzés/sebesség | +30 |
| +6 sebzés/sebesség | +40 |
| +10 támadás/védekezés | +3 |
| +20 támadás/védekezés | +5 |
| +30 támadás/védekezés | +10 |
| +40 támadás/védekezés | +20 |
| +50 támadás/védekezés | +30 |
| +60 támadás/védekezés | +40 |
| **Páncél bájolása** | |
| **Hatás** | **Célszám** |
| Minden egyes pont **Sebzéscsökkentés** növelés | +20 |
| Minden egyes pont **Akadály** csökkentés | +10 |
| **Varázslat tárolása** | |
| A varázslat minden egyes szintje után | +10 |
| A varázslat minden egyes erőssége után (minimum 1E) | +10 |
| Ha a varázslat a tárgy megsemmisülése által szabadul ki (pl. gyógyital vagy eltörhető pálca) | +0 |
| Ha a varázslatot paranccsal lehet kiszabadítani | +10 |
| Ha a varázslat kiszabadítása automatikus, amennyiben egy adott feltétel teljesül (pl. érintésre aktiválódó csapda) | +20 |
| **Bájolásra szánt idő hossza** |
| **Idő** | **Célszám** |
| 1 nap | -5 |
| 1 óra | 0 |
| 1 kör | +10 |
| **Bájolt tárgy minősége** | |
| **Minőség** | **Célszám** |
| Hétköznapi | 0 |
| Kiválóan megmunkált | -5 |
| Drágakő vagy drágakövet tartalmazó | -10 |

Ezután a kívánt időtartam függvényében a karakter MP-ket, vagy ha nagyon megszorul, [Életerőt](character:ep) kell feláldozzon. Minden egyes feláldozott pontért 1 napig tart a bájolás hatása. Ha a tárolni kívánt mágikus hatás viszonylag kevés kihívást jelent, további napok is "kicsikarhatóak", de minden egyes napért 10-zel nő a célszám. Sőt, ha a karakter legalább 10 MP-ot rááldozott az időtartamra, +80 célszám ellenében megkísérelheti a lehetetlent: maradandót alkotni.

A karakter ezek után dönthet úgy, hogy további MP-ket vagy ÉP-ket is elkülönít a képzettségpróba könnyítésére, minden egyes pont egy újabb `1d10!`-zel növeli a dobást.

Legvégül pedig képzettségpróbát kell tennie, és amennyiben ez sikeres, a tárgy bájolása sikerült. Amennyiben az eredmény kudarc, a feláldozott Mágia- és Életerő pontok elvesznek. Fontos, hogy az így elvesztett életerő mágikus módon nem gyógyítható, kizárólag a pihenés, esetleg az [Orvoslás](skill:medicine) képzettség segíthet.

## Célpont

Ha varázslatot tárolunk egy tárgyban, felmerül a kérdés, hogy ki vagy mi lesz a varázslat célpontja. Erre nézve nincs fix szabály, mindössze annyi, hogy a célpont kiválasztása attól függ, milyen tárgyat bájolunk. Pl. italok esetén a célpont logikusan az, aki elfogyasztja, egy botban tárolt varázslat célpontját legkönnyebben rámutatással lehet kiválasztani, stb.

Az egyetlen szabály az, hogy a célzás módját a bájoló karakternek kell meghatároznia, a fentiekkel összhangban, és a [Szellemkalauz](world:concepts:spirit_guide) egyetértésével.

