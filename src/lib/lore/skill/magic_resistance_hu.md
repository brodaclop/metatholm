# Mágiaellenállás

`SkillTraining`

A **Mágiaellenállás** különös képzettség, sokan inkább ösztönnek neveznék, amely általában az alacsony [Mágia](ability:magic) tulajdonságú karakterek sajátja. Mindazonáltal ezt a képzettséget is gyakorolni, fejleszteni kell, különösképpen az irányítását.

Elsődleges hatása, hogy a karaktert célba vevő varázslatok és mágikus hatások erőssége annyival csökken, amennyi a Mágiaellenállás képzettség mértéke. Mindez automatikusan történik mindaddig, amíg a karakter tudatánál van, de a karakter dönthet úgy, hogy nem védekezik egy adott varázslat ellen. (Persze azt nem tudhatja előre, hogy mi lesz a varázslat hatása...)

Ha viszont már létrejött egy varázslat vagy mágikus hatás a karakteren, annak [felfedezése](skill:magic_force) annyival nehezebb is lesz a külső szemlélő számára.  Mindez igaz a karakter birtokában levő mágikus tárgyakra is, és természetesen ezt a védelmet is "ki lehet kapcsolni" ideiglenesen.